Number: 191
Title: Le Quattro Parole della Salvezza
Subtitle: Parte prima
Part: 1
Tagline: In cui siamo placati.
Lang: it
Translator: alessandro1997

Il maestro [[Bawan]] si imbatté in un monaco che combatteva con la
fotocopiatrice. Il monaco colpiva i bottoni, frustrato, ma la fotocopiatrice
restava silenziosa.

Bawan spinse da parte il ragazzo, dicendo: "Le macchine sentono la disperazione.
Le irrita". Il maestro premette con calma i bottoni, uno per volta, fermandosi
per respirare tra un bottone e l'altro. La macchina tornò in vita con uno
sbuffo, e le copie desiderate iniziarono a comparire.

Il monaco chiese: "Com'è possibile che una cosa così semplice possa percepire la
sottigliezza delle emozioni?"

Bawan rispose: "Il lago sa quando il vento è arrabbiato, perché ne increspa il
viso e ne schiaffeggia la riva."

Il monaco ci pensò.

Infine disse: "Quando il medico vede la mia sofferenza, si prende cura di me. I
designer dell'interfaccia utente di questa macchina farebbero bene a seguire il
suo esempio."

Bawan sollevò un dito. "Anche il medico migliore non ti darà sollievo se non fai
che ululare di dolore e strapparti i vestiti. Invece, fa' un respiro profondo e
prova le Quattro Parole della Salvezza."

Il monaco chiese: "Quali sono queste 'Quattro Parole'?"

Il maestro disse: "In ordine di sollievo dato, sono: /Aiuto/, /Cancella/ e
/Annulla/. Offrile a tutti gli utenti delle tue interfacce, e quando se ne
saranno andati diranno: ‘Qui lavora un medico di suprema compassione, che
comprende la nostra fallibilità e ci salva dall'autolesionismo!’"

Il monaco disse: "Avete detto solo tre parole. Qual è la quarta?"

Bawan premette il pulsante /Off/ e andò via.
