Number: 159
Title: Blocchi
Lang: it
Translator: alessandro1997
Illus.0.title: Il giorno successivo, Jinyu scoprì che uno dei novizi aveva rubato una dozzina di blocchi. Quando interrogato, insistette nell'affermare che li aveva portati egli stesso all'intervista. Jinyu scrisse: 'Domande di brevetto'

La venerabile [[Jinyu]], la Badessa di Tutti i Clan e gli Interessi, era sempre
presente quando ai novizi veniva consegnato il rapporto sulla produttività,
giacché questi rapporti determinavano chi sarebbe avanzato nella gerarchia del
Tempio e quale compito avrebbe svolto. Ciascun novizio aspettava da solo in
una sala riunioni che gli abati anziani entrassero, così la Badessa lasciava
sempre una pila di blocchi da costruzione di legno nella stanza perché i novizi
potessero intrattenersi.

L'abate apprendista di Jinyu si accorse che quando la Badessa entrava nella
stanza, subito dava un'occhiata alla pila e scriveva qualcosa nel proprio
taccuino. Decise di apprendere il suo algoritmo.

Il giorno successivo, quattordici novizi vennero sottoposti al colloquio.

Sette novizi non toccarono affatto la pila. L'abate apprendista notò che per
ciascuno di questi Jinyu scrisse: /Nessuna promozione./

Quattro novizi avevano disposto i blocchi della pila per costruire semplici,
solide e piccole strutture: una pagoda con il tetto a spioventi; una capanna a
cupola in mezzo a pini triangolari; un carro da buoi; un uomo che si sdraia. Per
ciascuno, Jinyu scrisse: /Sviluppatore./

Un novizio aveva disposto tutti i blocchi in maniera ordinata e compatta,
secondo forma e dimensione. Jinyu scrisse: /Responsabile della configurazione./

Un altro novizio aveva disposto i blocchi come un tangram per creare il
meraviglioso mosaico di un cigno. Jinyu scrisse: /Web designer./

L'ultimo novizio del giorno aveva usato tutti i blocchi per costruire una torre
elaborata, l'immagine dell'eleganza e della proporzione. Gli abati anziani
rimasero a bocca aperta quando entrarono nella stanza, ma Jinyu non scrisse
nulla nel taccuino. Il suo apprendista scrisse una piccola nota nel proprio e lo
passò silenziosamente a Jinyu. La nota diceva: /Architetto?/

Jinyu non rispose.

Quando il novizio ebbe risposto a tutte le domande e venne congedato, Jinyu si
avvicinò alla torre e vi soffiò leggermente. I blocchi oscillarono, si
inclinarono e caddero sul tavolo.

Jinyu prese il proprio taccuino e scrisse: /Vendite./
