Number: 156
Title: Il sentiero nel giardino
Lang: it
Translator: alessandro1997
Illus.0.title: I serpenti sono solo il modo che la natura ha di giocare con le curve di Peano.

La maestra [[Suku]] e i suoi novizi erano giunti a una città che Suku aveva
visitato in gioventù. La giornata era afosa e tutti e quattro i viaggiatori
assetati.

"Giovane monaco," disse Suku a uno dei suoi novizi, "prendici dell'acqua dal
pozzo ai piedi di questa collina e ti dirò della mia gioventù in questo posto."
Quando il monaco lo ebbe fatto e tutti e quattro ebbero bevuto, Suku disse:

"In questa città studiai presso un bravo maestro C. La nostra bottega seguiva
gli standard di codifica che egli aveva imposto, eppure ho sempre pensato che
lasciasse troppo spazio alla nostra creatività. La libertà è come il /kama/: con
esso l'uomo capace può falciare un intero campo in un giorno, ma quello
maldestro può tagliarti la testa.

"Col tempo progettai un'elegante collezione di design pattern per il mio
utilizzo. Ah, se potessi mostrarvi il codice glorioso che scrivevo! Ogni
costante, tipo, funzione e variabile erano nominati a seconda del loro scopo. I
parametri erano ordinati dal tipo più complesso a quello meno complesso, e per i
campi delle strutture usavo dei prefissi, in modo da facilitare l'uso di macro
speciali che avevo inventato. Manutenere il mio codice divenne una vera gioia.

"Rifinii questo sistema finché, con grande gioia, fui pronta a mostrarlo al mio
maestro. Lo pregai di aggiungere i miei standard di codifica ai suoi, in modo
che la nostra intera bottega ne beneficiasse.

"Il mio maestro dichiarò a tutti che era, senza dubbio, la più completa
metodologia di design e implementazione che avesse mai visto, e che se l'intera
bottega avesse seguito il mio esempio avremmo senza dubbio prodotto codice di
ineguagliabile bellezza, chiarezza ed estensibilità.

"Mi diede il nome /Enro/ e mi ricompensò con l'onore di creare un nuovo sentiero
nel nostro giardino della meditazione. Disegnò questo sentiero in modo che
rassomigliasse a un enorme serpente sinuoso, con la coda che sfiorava il
cancello del giardino e le fauci che si chiudevano attorno a un pozzo in fondo
alle terre. Mi ci volle un mese per scavare il letto, livellare il fondo con la
sabbia, poggiare le pietre del selciato e fissarle con terra e ghiaia.

"Quando finii, il mio maestro disse che il sentiero, come il mio codice, era di
sublime bellezza, e decretò che la sua bottega lo avrebbe tenuto per sempre."

A questo punto Suku cadde in un lungo silenzio.

Infine uno dei suoi novizi chiese: "Il sentiero è ancora lì?"

"Siamo seduti sulla coda proprio ora" disse Suku. "Vedi, proprio qui c'è il
cancello del mio vecchio maestro; la sua casa è subito dietro. E l'acqua che
abbiamo bevuto è del pozzo tra le fauci. Fate attenzione a cos'è sul sentiero e
cosa no."

Gli occhi dei novizi seguirono il sentiero serpeggiante che dal pozzo produceva
un grande arco intorno al pendio. Le sue pietre erano ricoperte di muschio verde
e assalite dalle erbacce. Lì dove il sentiero spariva attraverso il cancello
videro una seconda strada di terra nuda, dove l'erba sembrava essere stata
calpestata così spesso che aveva smesso di crescere. La strada polverosa andava
dritta dal cancello al pozzo, sciupata solo dalle tracce fresche di sandali che
andavano su e giù, fino ai piedi del giovane monaco che aveva preso l'acqua.
