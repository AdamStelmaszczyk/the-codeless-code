Number: 174
Title: Fuori dal proprio elemento
Lang: it
Translator: alessandro1997

La monaca [[Zjing]] aveva notoriamente [[#54|paura delle altezze]]. Per questo
motivo viveva nella valle al di sotto del tempio diroccato, e si era avventurata
per i pericolosi sentieri a picco sulla montagna solo una volta. Usando webcam,
telefono e messagistica istantanea era riuscita a mantenere un'efficace
telepresenza nel Tempio.

Fu dunque con una certa trepidazione che, la sera della più lunga notte
invernale, ricevette questa email dal maestro [[Banzen]]:

  Una questione importante è sorta nel Tempio, e desidero il tuo parere
  confidenziale.

  La mia agenda è libera domani al rintocco della campana dell'alba. Possiamo
  parlarne elettronicamente se lo desideri, ma preferirei discuterne di persona
  nel mio ufficio.

  B.

Nell'oscurità Zjing salì con attenzione la prima delle ripide scale che erano
state scolpite nelle pareti della montagna. Salì più e più in alto, sforzandosi
di non guardare verso le gelide colline al di sotto. Cumuli di neve bloccavano
il suo cammino; li scavalcò. Ponti di corda scricchiolavano sotto il suo peso;
li attraversò. Grossi pinnacoli di ghiaccio tremavano sopra di lei, alti come
alberi, affilati come lance, minacciando di cadere al più piccolo sussurro;
li superò senza fiatare. Venti sibilanti minacciavano di strapparla dal sentiero
largo non più di un piede, restituendola in modo veloce e permanente alla valle;
si aggrappò alla parete rocciosa e si obbligò a continuare, un miserabile
appiglio dopo l'altro.

All'ultimo eco della campana dell'alba, Zjing comparve alla porta di Banzen. Si
inchinò ed entrò, senza tradire alcuna emozione.

Banzen chiuse la pora dietro di lei. “Ho appena avuto notizie dalla maestra
[[Suku]]” disse. "Nonostante dovesse tornare da noi quest'inverno, ha deciso
invece di rimanere nelle Lontane Province."

"Non ama più il nostro Tempio?" chiese Zjing.

"È proprio /perché/ ama il nostro Tempio che ancora non tornerà" disse il
maestro. "Ha trovato i propri viaggi sorprendentemente edificanti, sia per se
stessa che per i suoi apprendisti. Vero, sono stanchi e abbattuti dalle
intemperie, e le comodità di casa sarebbero alquanto benvenute ora. Ma c'è altro
da insegnare e imparare. Se Suku prolunga il suo viaggio, alla fine tutti ne
avranno incredibili benefici."

"Quest'anno è stato molto difficile per il [[Spider Clan|Clan del Ragno]] senza
la sua guida" disse Zjing.

"Senza dubbio" concordò Banzen. "Bisogna addestrare un sostituto. Come monaca
anziana del clan, ti ho convocata qui per scoprire chi suggerisci."

"Si può /addestrare/ un monaco perché sia un maestro?"

Banzen ridacchiò. "Credi che sia nato con questo titolo? Nel nostro Tempio,
/maestro/ non è un onorifico, ma un verbo travestito da aggettivo. Il candidato
diventa imparando, e impara facendo."

Zjing rifletté sui molti monaci anziani che conosceva. Tutti avevano virtù di
cui parlare, ma anche vizi. "Quali qualità cercate di più in questo candidato?"
chiese infine.

"La prima qualità è quella che la maestra Suku stessa ha dimostrato" disse
Banzen. Andò alla propria finestra e guardò la gola. La debole luce dell'alba
solo ora illuminava gli ultimi zig-zag del sentiero ripido e terribile che
saliva la valle. "La prima qualità è la volontà di abbandonare il proprio
elemento quando il dovere chiama."
