Number: 145
Title: Cinque anni
Lang: it
Translator: alessandro1997

Il [[#142|nuovo abate]] del [[Spider Clan|Clan del Ragno]] incontrò il vecchio
monaco [[Shinpuru]] che curava il suo giardino.

Disse l'abate: "Ti sei accontentato di restare un umile sviluppatore per tutta
la vita. Molte volte ti è stato offerto il posto di abate, eppure ogni volta hai
rifiutato. Ora i pochi capelli ancora attaccati alla tua testa sono pallidi e
sottili. Non hai alcuna ambizione? Come chiediamo ai candidati: dove ti vedi tra
cinque anni?"

Shinpuru strappò un dente di leone che era andato in semenza e vi soffiò.
Piccoli semi argentati si sparsero, cavalcando la brezza. Shinpuru diede  il
gambo rotto e calvo all'abate, e senza proferire un'altra parola tornò al suo
giardinaggio.

Più tardi quel giorno l'abate raccontò questa storia al maestro [[Banzen]].
Tirando fuori il gambo morto dal suo abito, l'abate disse: "Il monaco Shinpuru
non ha una meta e non attende altro che la morte."

Banzen si limitò a ridere. "Ho fatto la stessa domanda al /candidato/ Shinpuru
quando la sua faccia era decorata dalla criniera di un leone, e ho ricevuto la
stessa risposta. A quei tempi non c'era Java, non c'era XML, non c'era HTTP.
Programmavamo in C e script della shell, e parlavamo con meraviglia dei
cambiamenti che avevamo visto, giacché i giorni delle schede perforate e
delle macchine logiche erano ancora freschi nelle nostre memorie. E ora? Ora il
venerabile Shinpuru scarica strani pacchetti sorgenti da terre distanti,
giocando con Ruby e Dojo come un giardiniere sperimenta con semi esotici. Chissà
quali strani linguaggi avrà padroneggiato tra cinque anni! Nel frattempo io avrò
condotto duemila miserabili revisioni del codice e tu avrai compilato duemila
rapporti giornalieri che mai saranno letti."

Il maestro indicò il cielo. "Dimmi: dove sono ora quei semi senza ambizione che
Shinpuru ha soffiato nel vento?"

"Non saprei dirlo" disse l'abate. "A ovest o a est di dove siamo noi; che
planano sull'oceano o che volteggiano intorno a quell'albero."

"Tra cinque anni potrebbero essere sulla luna, con una splendida vista del mondo
lì sotto" disse il maestro. "Ricorda il rimprovero di Shinpuru quando starai
assaporando la tua nuova postazione, giovane abate! Il gambo può crescere ad
altezze inimmaginabili, ma le sue radici sono testarde e il suo destino
facilmente prevedibile."
