Number: 190
Title: Per fare un'omelette
Credits: Ispirato a una richiesta di April King.
Illus.0.title: Chiaramente non stava usando Secure Shell.
Tagline: In cui ci tiriamo le uova in faccia.
Lang: it
Translator: alessandro1997

Il monaco [[Djishin]] stava costruendo un'applicazione che gestiva informazioni
sensibili di minore importanza. Si avvicinò al maestro [[Banzen]] e disse: "Ho
passato molti giorni studiando la crittografia. Sono sicuro di poter
implementare un framework per lo scambio di dati riservati."

Banzen disse: "Secondo gli insegnamenti del maestro [[Mizuh]], un monaco non
conosce davvero la crittografia finché non è riuscito a destreggiare otto uova
di piviere fresche per otto minuti su un pavimento di assi tagliate con l'ascia.
Torna al tuo domicilio e fai pratica. Tra otto giorni vedremo cosa sai fare."

Una settimana più tardi Djishin tornò da Banzen, a testa bassa.

Il monaco disse: "La gravità e la goffaggine hanno vinto. Ora ho usato le mie
razioni di uova per tutto l'anno, e il pavimento della mia camera da letto è
appiccicoso."

Banzen disse: "Qualunque idiota può lanciare degli oggetti in aria e riprenderli
una o due volte. Essere un giocoliere significa comprendere le correnti
atmosferiche, i limiti della mano, la sottile matematica del moto sotto forza di
gravità. Un giocoliere protegge il pavimento come se ogni uovo fosse un ladro."

Djishin rifletté sulle parole del maestro.

Infine il monaco disse: "Il rischio è proporzionale al valore di ciò che è in
pericolo. Se un ladro entra nella mia casa perché la mia serratura è scadente,
cosa importa, se al limite può rubarmi il cuscino?"

Banzen colpì il monaco sulla testa col proprio bastone e chiese: "Che odore ha
la tua stanza?"

"Di uova marce" disse Djishin, sfregandosi il cranio.

Banzen disse: "Il vero problema non è la presa mancata, ma il tuorlo che si è
insinuato tra le assi. Se la tua serratura è scadente ma il tuo cuscino non è
stato rubato, guarda sotto il tuo letto! Può darsi che il ladro stia
semplicemente aspettando il giorno che tornerai con una borsa sonante."

== Il commento di Qi

Djishin deve a Banzen una colazione a letto. Meglio che il monaco affronti un
anno senza uova piuttosto che un'omelette con la salmonella.

== Il poema di Qi

Mizuh fu minacciato da un bandito istruito. //
Il bandito voleva conoscere il nome di battesimo di Mizuh. //
"I Miei Genitori Non Me L'Hanno Mai Detto" disse Mizuh. //
Il bandito se ne andò avvilito, e Mizuh sorrise.
