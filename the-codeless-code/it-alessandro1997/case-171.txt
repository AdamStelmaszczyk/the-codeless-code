Number: 171
Title: Condizioni iniziali
Lang: it
Translator: alessandro1997
Illus.0.title: Nessun altro trova strano che l'icona universale per le ricerche sia una lente d'ingrandimento? Quand'è stata l'ultima volta che avete cercato *qualunque cosa* con la lente d'ingrandimento nella vita reale? La mia icona di ricerca ideale sarebbe una piccola immagine di me che urlo "QUALCUNO HA VISTO LE CHIAVI DELLA MACCHINA?!".

La monaca [[Hwídah]] venne convocata negli uffici del maestro [[Banzen]]. Trovò
il maestro che aspettava insieme al suo apprendista [[Djishin]].

Banzen disse: "Un giorno felice per te, piccola monaca! Giacché trovi così tanto
piacere nello scoprire verità nascoste e vedere le parti colpevoli corrette, ho
un compito divertente per te."

"Servo per il piacere del Tempio, non il mio" rispose Hwídah con un inchino
rispettoso. Ma il suo stomaco già si era stretto, poiché senza dubbio questo era
l'inizio della sua punizione per aver [[#152|sconfinato nelle terre proibite del Tempio]].

"Un errore infrequente ma testardo tormenta il [[Elephant's Footprint Clan|Clan dell'Orma di Elefante]]
da diverso tempo, ormai" disse il maestro mentre passava alla monaca un listato.
"I log del nostro database mostrano questa query SQL malformata, eppure una
ricerca meticolosa nel codice non rivela alcuna query simile. Trova la fonte. Ti
do una settimana."

Hwídah studiò il foglio. "Alcuni minuti dovrebbero essere sufficienti. Posso
prendere in prestito il terminale del maestro?"

Lo sopracciglia di Banzen si inarcarono. Scambiò uno sguardo col suo
apprendista, quindi passò il proprio laptop alla monaca.

Hwídah consultò il listato, scrisse qualcosa, scrutò lo schermo, consultò di
nuovo il listato e così via per molte volte. "Lì" disse finalmente, girando lo
schermo. Il cursore si trovava su un frammento SQL con una parentesi destra
mancante. "Se torno alla mia postazione, posso ricondurre questo codice ai suoi
utilizzatori e riprodurre l'errore che vediamo nei log. A quel punto potremo
riparare il difetto in tutta sicurezza."

"Vai" disse Banzen a Hwídah.

Al suo apprendista disse: "Osserva."

- - -

Mentre la coppia camminava verso il cubicolo di Hwídah, Djishin sussurrò: "La
velocità della tua diagnosi è stata sorprendente."

"Una questione semplice" disse Hwídah, passando il listato al monaco. "La
query malformata inizia con <tt>WHERE 1=1</tt>. Questo mi puzza di SQL generato
dinamicamente -- perché nonostante la condizione iniziale sia semplice, il suo
valore <tt>TRUE</tt> permette allo sviluppatore di aggiungere qualunque numero
di condizioni /reali/ come semplici clausole <tt>AND</tt>."

"Mi hai frainteso" disse Djishin. "Non sono sorpreso che tu sia stata /capace/
di risolverlo immediatamente; sono sorpreso che tu lo abbia fatto nonostante ti
sia stata data un'intera settimana. Questo mi puzza di ambizione -- perché
nonostante il problema iniziale fosse semplice, la tua pronta veracità permette
ora al mio maestro di affidarti qualunque numero di problemi /reali/."

Hwídah sospirò. "È uguale. Se avessi finto che questo problema fosse abbastanza
difficile da meritare giorni di lavoro, Banzen avrebbe pensato che sono
ingannevole o incompetente. Nessuna delle due mi va bene. Ecco cosa voleva
scoprire veramente."

Djishin annuì. "A volte una prova serve un fine /perché/ la risposta è così
ovvia."
