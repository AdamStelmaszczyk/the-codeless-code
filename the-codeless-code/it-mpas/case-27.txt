Number: 27
Lang: it
Translator: mpas
Title: Koan Zero

Qi, il vecchio scriba, archiviava tutti i koan del tempio in
un libro di notevoli dimensioni, a noi noto, oggi, come il
“Codice Senza Regole”{{*}}.  Nelle sue pagine albergava
tutta la saggezza del tempio.  Custodire il libro era era il
dovere più singolare e sacro dello scriba.

Un giorno, un novizio gli chiese il perché i koan fossero
numerati a partire da uno.

"Non sarebbe stato più appropriato, per la nostra
professione, partire da zero?" Lo interrogò il novizio.

Un vacuo sguardo di orrore si diffuse sul viso del
vecchio.  Con le dita tremanti voltò pagina dopo pagina
tutte le cronache del tempio.  In effetti, ogni koan, dal
primo all'ultimo, aveva il numero sbagliato.  E poiché tutti
i documenti, database e siti web interni del tempio facevano
riferimento ai koan soltanto per numero, il danno era
irreparabile.

Lo scriba era desolato.  Per sette giorni sedette
rannicchiato in un angolo del suo ufficio, fissando il suo
pennello senza inchiostro, come se fosse un cobra pronto a
colpirlo.

Il silenzio si diffuse attraverso il tempio come una
malattia.  Poiché nessun nuovo koan veniva redatto, non vi
erano argomenti di discussione durante le riunioni del
mattino e nulla, su cui meditare nel pomeriggio, per gli
studenti.  Infine, fu presentata una petizione per risolvere
il problema alla vecchia Jinyu - <i>Venerabile Badessa Di
Tutti I Clan E Affini</i>.

La badessa bussò energicamente alla porta dello scriba
con il suo bastone, sollevando l'uomo dalla sua
sofferenza.

"Giovanotto”, disse (il vecchio scriba era molti anni più
giovane di lei): "Non è forse vero che il koan quotidiano è
generato dalla meditazione sulla saggezza che il tempio ha
raggiunto dopo che il koan precedente è stato redatto?"

"Così è”, rispose ossequiosamente lo scriba, inchinandosi
profondamente.

"Allora la tua via è ovvia: torna al Koan Numero Uno,
sottrai la saggezza che esso insegna, e il Koan Numero Zero
ti sarà rivelato.  Ed allo stesso modo si otterrà il Koan
Meno Uno, meno due, e così via fino all'inizio del tempo
stesso."

Fu così che il carico di lavoro dello scriba raddoppiò,
mentre la sofferenza gli fu sottratta.




{{*}} "Codeless Code" nel testo originale.




