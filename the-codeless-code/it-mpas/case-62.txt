Number: 62
Title: Confusione
Lang: it
Translator: mpas

Il maestro Java Suku entrò nelle stanze del nuovo Abate a
capo del Clan Del Ragno, il quale era stato nominato dopo la
misteriosa scomparsa del suo predecessore.

Suku disse all'Abate: "Il mese scorso mi è stato ordinato di
re-implementare il modulo di visualizzazione dati. Ho
richiesto sette sviluppatori con varie specializzazioni in
modo che la revisione possa essere realizzata in una sola
iterazione.  Oggi sono uscito dal mio alloggio e ho trovato
21 strani piccoli monaci che mi aspettavano nel corridoio."

Con grande entusiasmo, l'abate rispose: "Non è
meraviglioso? Li abbiamo trovati in una lontana provincia
che è stata recentemente afflitta da carestie o terremoti o
scarafaggi giganti rossi, non ricordo i dettagli.  Mangiano
con parsimonia, dormono solo due ore a notte, sono disposti
a rinunciare alle celle e codificano appesi alle travi del
soffitto, in modo che da ridurre i costi al minimo.  Con una
squadra del genere dovresti essere in grado di recuperare il
tempo perduto, e completare il lavoro di sette settimane in
soli sette giorni."

Suku sospirò, si mise due dita in bocca, ed emise un fischio
acuto.  A quel suono una dozzina di piccole figure vestite
saltarono dalle travi sullo stordito abate, facendolo cadere
svenuto.

L'abate si svegliò in un oscuro pozzo di pietra con una sola
candela accesa al suo fianco. Mentre i suoi occhi si
abituavano alla penombra scoprì uno scheletro rosicchiato
dai topi con le vesti di Abate, su cui era stata appuntata
una nota:

  Sopra di te c'è una botola quadrata: //
  robusta, ma leggera e non bloccata. //
  Per facilitarti l'uscita ho installato le migliori cerniere- //
  sette per ogni lato.

