Number: 28
Lang: it
Translator: mpas
Title: Eco

Il Clan Delle Ossa Di Ferro fu incaricato di mantenere i
server in funzione.  Questo divenne il loro scopo, ed il
loro orgoglio.

Un monaco del clan stava eseguendo una scansione di
sicurezza, quando notò che alcuni servizi non essenziali
erano abilitati.  Fece immediatamente rapporto all'abate.

"Dovremmo arrestare il servizio eco sulla porta sette",
disse il monaco.  "È una residuo dei tempi che furono, e,
adesso, non serve assolutamente.  Tutto ciò che fa è
rigettare indietro ciò che lo alimenta: serviva come aiuto
per testare la connessione e la latenza della rete. "

Con grande stupore del monaco, l'abate lo bandì
immediatamente dal tempio, relegandolo per un anno in un
lontano eremo sulle montagne.  Non fornì alcuna ragione per
la decisione.

Il viaggio durò molte settimane.  La strada, avvolgendosi su
se stessa, si inerpicava verso l'alto fino a scomparire
sotto cumuli di neve.  L'aria si fece più rarefatta.  Nelle
ultime miglia la montagna diventò crudelmente ripida: il
percorso, quasi invisibile, costeggiava un precipizio che si
apriva sull'oblio.  Quando scese la notte, il monaco quasi
perse la vita, trascinandosi troppo vicino al bordo.

Alla fine raggiunse una capanna arroccata in cima a una rupe
solitaria.  La capanna era fredda e spoglia ad eccezione di
un letto, una ciotola, e un'antica postazione con un
terminale VT220.

Un giorno il monaco stava meditando quando udì un bip emesso
dal terminale. Sullo schermo lesse:

<pre>
   <b>Connessione ricevuta. Contenuto del messaggio:</b>
   Diecimila saluti al nostro lontano cugino!
   <b>Risposta?</b>
</pre>

Il monaco rispose eccitato con una raffica di domande, ma
ogni suo messaggio veniva respinto dal terminale.  In un
lampo il monaco fu illuminato, e digitò:

<pre>
   Diecimila saluti al nostro lontano cugino!
</pre>

Dopodichè il terminale emise un segnale acustico non più di
una volta ogni pochi giorni.  A volte il messaggio era un
semplice ciao.  A volte era una piccola poesia sulle
stravaganze di una <i>"veloce volpe marrone"{{*}}</i>.
Spesso si trattava di una serie di parole senza senso.  Ma
il monaco rispondeva sempre prontamente e fedelmente.  Così
trascorse il suo anno.

Quando tornò al tempio, continuò a comportarsi nello stesso
modo: parlando solo quando gli si parlava e ripetendo
esattamente le parole che gli venivano rivolte.  E anche se
questo gli valse il disprezzo dei suoi compagni, tutti
convennero che egli non diffuse mai pettegolezzi, non mentì
mai per guadagni personali, né insultò chi non lo avesse
insultato prima.


== Commento di Qi

La penitenza del monaco fu sin troppo indulgente, ma
successivamente, dovette considerarsi una <i>"volpe"</i>
fortunata.  Se avesse, invece, protestato riguardo al
servizio di scarto{{**}} sulla porta
nove, avrebbe imparato a tenere la bocca chiusa.


== Poesia di Qi

La torre si erge con orgoglio, //
la statua guarda verso il mare. //
Quale grande opera non fu creata, //
sì chè il costruttore possa vedere la sua immagine riflessa nel mondo?




{{*}} "The quick brown fox jumps over the lazy dog" - in italiano "La veloce volpe marrone scavalca con un balzo il cane pigro" è un pangramma in lingua inglese, ovvero una frase di senso compiuto nella quale vengono usate tutte le lettere dell'alfabeto.
{{**}} Discard service - uno dei servizi di networking tipicamente attivo sulla porta 9

